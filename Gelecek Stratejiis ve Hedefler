Benim en büyük hedeflerimden biri tamamen mutlu, hayatından memnun ve işine her gün severek gelen insanlardan oluşan bir ekip kurmak ve bu ekiple beraber çalışmak. Bütün işlerimi beraber yapacağım bu ekipte tabii ki iş disiplini sağlanmalı ve asla bozulmamalı, herkes kendilerine sağlanan rahat ve esnek iş olanaklarının onlara vermesi gereken enerjiyi iyi kullanmalı. Ki bunun çok da ütopik olduğunu düşünmüyorum, sonuçta hayata karşı çok ayrı bir nefreti olmayan herkes bu ''hayal'' iş stilinden fazlasıyla motive olacak ve mutlu bir çalışan doğal olarak ortaya daha verimli işler koyacaktır. Bunu nasıl yapacağımı ise şu anda net olarak bilmiyorum, geç başlayan çalışma saatleri ve sık sık düzenlenen motive edici etkinlikler aklımdakilerin birkaçı; bunlar dışında tabii ki kendim de ortaya yeni şeyler koymak istiyorum, sadece şu an fikirlerimin çoğunun geliştirilmeye ihtiyacı var. Ancak şundan kesinlikle eminim ki bu hedefimi hayata geçirmem yolunda çalışma saatleri ve ufak molalardan çok daha kilit bir faktör rol oynayacak: insanların birbirine olan tahammülü. İnsanların çalışma performansı en başında kesinlikle bir arada çalıştığı insanlara karşı olan bakış açılarına bağlı. Kim ne kadar ''sadece kendi için yaşayan bir insan'' olursa olsun, ne kadar çevresinden aldığı negatif enerjinin onu etkilemediğini iddia ederse etsin, eğer düzenli olarak tahammül edemediği insanlarla bir arada bulunmak zorunda kalıyorsa bir şekilde yavaş yavaş çalışma performansı düşer ve zamanla hayatından nefret eden, ''kendini hayattan koparmaya'' meyilli bir insana dönüşür. Ne kadar pozitif ve ışık saçan bir insan olursa olsun, bu böyle ve herkes için geçerli. 

İşte tam da bu noktada ülkemizin gelecek stratejisinde benim beğendiğim ve heveslendiğim gelişmeler devreye giriyor:
Ben eğitimde eşitlik ve sosyal adalet konusunda her geçen yıl biraz daha ilerleme kaydettiğimizi düşünüyorum. Evet, genel olarak eğitimde çeşitli eksikliklerimiz olabilir, belki bazı şeyler kötüye de gidiyordur ancak eğer bundan 50 yıl kadar önce kız çocuklarının okula gönderilmemesinin dahi normal olduğu bir ülkeyken bugün farklı cinsiyetlerden, ırklardan, toplumlardan, dinlerden, ekonomik ve sosyal sınıflardan insanların bir arada eğitim görebilmesi konusunda büyük adımlar atılıyorsa, bu bana göre bir ilerlemedir. Ki gelecekte bu konuda çok daha fazla ilerlemiş olacağımızı düşünüyorum. Eğitimde eşitlik arttıkça, insanların birbirini hor görmesi, dışlaması gibi olaylar daha da azalarak yok olacak; herkesin birbirinin geldiği yer ve yaşam tarzına olan saygısı da gitgide artacak. İnsanlar artık birbirini tanırken sadece o kişiyi ne için tanımaya çalıştığını hatırlayarak hareket edecek: iş görüşmesine gelmiş birinin sadece kendini ne kadar geliştirdiğine ve işteki yeteneğine bakılacak, insanlar birbiriyle arkadaş olurken ortak ilgi alanları ve duygusal ortak noktalarına odaklanacak vb. Bunlar günümüzde de olan şeyler elbette, geçmiştekine göre bir hayli ilerleme kaydetmiş durumdayız ancak hâlâ kat edecek çok yolumuz var. Eğer öngörülerim (ve en içten dileklerim) olan bu gelişmeler gerçekten kısa süreler içinde yaşanırsa, bu seviyeli anlayış ve hoşgörü konseptleriyle bütün bir şekilde büyüyen çocuklar büyüdüklerinde de etrafındaki insanlara karşı daha ılımlı ve farklılıklara açık bir şekilde yaklaşan bireyler olacaklardır. Bu, bütün birbirini sevmeyen insanlar birbirinin farklılıklarını kabul edemeyip dışlamayı seçtikleri için birbirini sevmiyorlardır, mı demektir? Tabii ki hayır. İnsanlar, yaşadıkları problemler dolayısıyla da birbirlerine tahammül edemeyecek seviyeye gelmiş olabilirler ancak benim burada aşmak istediğim sorun birbirini hiç tanımayan insanların sırf (çoğunluğu çocukluk travmalarına ve kötü deneyimlere bağlı olarak doğmuş olan) önyargıları yüzünden birbirini sevmeyen, birbirinden haz etmeyen insanların olması. Sevmemek de şart değil, sadece önyargıları yüzünden birbirine hiç yaklaşmayan insanlar da var, ki bu da elbette kötü ve toksik bir yaklaşım biçimi. Yoksa elbette bütün insanların birbirleriyle olan ilişkilerini ve birbirlerinden haz etme seviyesini 7 / 24 takip etmek mümkün değil, en azından şimdilik.

Toparlayacak olursam, benim en büyük hayallerimden / hedeflerimden biri mutlu insanlarla bir arada mutlu bir şekilde çalışmak ve bu maalesef ülkemizde uğruna detaylıca planlar yapılması gereken ve bir ''hayal'' olarak söz edebileceğimiz, erişilmesi zor bir konsept. İnsanımız pek mutlu sayılmaz. Ancak bunu başarabilmenin alternatifsiz yolu da aslında ülkemizin iyi gitmekte olduğu bir taraftan, gelişmekte olan eğitim stratejisinden geçiyor ve ben de hayalimdeki iş hayatına ulaşırken bu taraftan yararlanmakta kararlıyım. Benim mesleki anlamda nasıl bir yol izleyeceğime dair birçok hedefim de var tabii ki, ancak hayattaki her eylemimizin ardında yatan ana amaç ''mutlu olmak'' olduğu için bu noktada bunu sağlayan yapıtaşları üzerinde daha çok durmak istedim.
